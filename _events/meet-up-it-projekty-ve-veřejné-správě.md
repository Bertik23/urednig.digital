---
title: "Meet-up: IT projekty ve veřejné správě"
date: 2022-09-28T21:04:58.952Z
image: /assets/uploads/ig-02.jpg
---
Jak se liší pohled na projekty ve veřejné správě z pohledu dodavatele, zadavatele a komunity Česko.Digital? To jsme si poslechli na diskuzi, kterou jsme organizovali právě s Česko.Digital a Projektovým klubem. 

### A co vše si můžete poslechnout?

**Pětiminutovky na začátek:**\
✔️ Martin Podveský - Vývoj IT projektů v čase a současná koncepce digitalizace ČR\
✔️ Přemysl Sezemský - Příprava IT projektů z pohledu státní instituce\
✔️ Eva Pavlíková - Jak můžeme společně kultivovat prostředí IT zakázek v roce 2021 & představení některých výstupů z projektu Česko.Digital "Šablony ve výběrovém řízení"\
✔️ Karel Smutný a Ondřej Kavula - Agilní vývoj ve veřejné správě & Inspirace u proběhlé transformace ve Škoda Auto\
✔️ Ladislav Müller - Veřejné zakázky z pohledu dodavatele a srovnání s B2B prostředím\
✔️ Tomáš Kotyza - Digitalizace na krajském úřadu

**Témata hlavní diskuze:**\
✔️ Jak vypadá reálné prostředí IT projektů? Dá se pro výběrová řízení ve státní správě uplatnit agilní přístup?\
✔️ Co nás v oblasti IT projektů veřejné správy ČR čeká v nejbližších letech? Jak může digitalizaci podpořit každý z nás v závislosti na své roli?

Vybraní členové týmu z Česko.Digital a zástupci veřejné správy se za dvě hodiny pokusili shrnout, co trápí zadavatele a dodavatele při zadávání veřejných zakázek. Celou debatu moderoval **Míra Vlach**. Díky jeho přípravě a profesionálnímu vedení na sebe vstupy řečníků dokonale navazují. Během diskuze můžeme identifikovat **několik témat, na kterých se řečníci shodují, že komplikují vývoj kvalitních IT systémů**.

**Co tedy podle diskutujících,** kteří zakládají své názory na svých mnohaletých zkušenostech s prací pro stát, ať už na straně zadavatele nebo dodavatele, **lze přičíst nízké úrovni digitálních služeb?**

> <br>Zákony píšou a komentují poslanci, kteří neznají informační systém a nejsou schopni posoudit dopad změn na jeho vývoj či údržbu.

**1) Legislativa** – tvorba, používání, provoz a rozvoj informačních systémů veřejné správy je definována legislativou. **Zákony píšou a komentují mj. poslanci, kteří neznají informační systém a nejsou schopni posoudit dopad změn na jeho vývoj či údržbu.** Úředníci poté musí zpracovat požadavek, se kterým nepočítali, a pro který musí studovat logiku toho, jak by to mělo fungovat. Často až po vstupu zákona v platnost. Zadavatelé pak **potřebují více času** na přípravu výběrového řízení, aby snížili riziko nekompatibility nové funkce se stávajícím systémem. Zvýšená administrace spojená s touto přípravou obere dodavatele o čas na vývoj požadované funkce.

**2) Čas** – zadavatelé dostanou **nejasný úkol** od politiků **s neúprosnou lhůtou pro dodání softwaru**, např. do dvou let. V té lhůtě musí zadavatel připravit zadávací dokumentaci, analyzovat dopad změn do původního systému a dát dodavateli čas na implementaci služeb. Kvůli administrativě spojené s přípravou veřejné zakázky není čas dodávat software v termínu.

**3) Zadání a zadávací dokumentace** – vychází ze zmíněné legislativy, jejíž znění ovlivňuje několik subjektů. **Tvorba dokumentace probíhá pod časovým tlakem, pod vysokou administrativní zátěží a s minimálním počtem zaměstnanců.** Úředníci se snaží zajistit, aby dokumentace byla kvalitní, ale vždy bude terčem útoků zaměřených buď na zadavatele, nebo jako příčina sporu mezi dodavateli.

> <br>Zadavatel se nemůže podobným praktikám bránit, proto vybírá dodavatele podle jediného parametru, který nelze zpochybnit, a tím je cena.

**4) Soutěžení na cenu a konkurenční boj** – je výsledkem **sporů mezi dodavateli**, kdy zhruba před 10 lety začali zpochybňovat téměř jakoukoli soutěž a podávali oznámení u ÚOHS. **Zadavatel se nemůže proti podobným praktikám bránit, proto vybírá dodavatele podle jediného parametru, který nelze zpochybnit, a tím je cena.** Což obě strany znevýhodňuje. Zadavatel nese riziko, že neobdrží zakázku v kvalitě, jakou očekává, protože dodavatel musí být ziskový s nižším rozpočtem. Soutěž pouze na cenu z hlediska dodavatele pokřivuje trh.

**5) Financování** – financování veřejných zakázek je **zdlouhavý proces a neexistuje žádná záruka rozpočtové stability úřadu**. Úřad plánuje rozpočet ve střednědobém horizontu 3–5 let, kdy svůj plán s očekávaným odhadem výdajů předloží Ministerstvu financí. Tento střednědobý výhled je spolu s návrhem státního rozpočtu předkládán vládě, která jej po schválení posílá k projednání Poslanecké sněmovně. Poslanecká sněmovna zváží, zda návrh pomůže naplnit vládní program. Poté je tento rozpočet schvalován jako součást čtení návrhu zákona o státním rozpočtu.

> <br>Svěřené finanční prostředky musí proinvestovat v daném roce. Jinak riskují, že nedostanou rozpočet, který potřebují na provoz v následujícím období.

Po jeho schválení provede Ministerstvo financí rozpis a přerozdělí výdaje. **Úřad každoročně žádá Ministerstvo financí o peníze na úhradu výdajů souvisejících s veřejnými zakázkami.** Svěřené finanční prostředky musí proinvestovat v daném roce. Jinak riskují, že nedostanou rozpočet, který potřebují na provoz v následujícím období.

> <br>Škrty v rozpočtu vedou k zastarávání IT, nespolehlivosti pro klienta a k bezpečnostním zranitelnostem.

Náklady na IT jsou často považovány za zbytečné. **Pokud vláda potřebuje někde snížit výdaje, krátí je v oblasti IT a úřad nemá žádný nástroj, jak těmto škrtům zabránit.** To v konečném důsledku vede k zastarávání IT, nespolehlivosti pro klienta a k bezpečnostním zranitelnostem.

Rovněž je ochuzen vzhled informačního systému, což snižuje spokojenost občanů s veřejnou správou.

**Se sníženým rozpočtem je často nemožné tyto nedostatky odstranit.** Nedojde k naplnění vize úřadu, vývoji nových informačních systémů ani ke změnám v těch stávajících.

**Realizace projektu v tomto složitém procesu často trvá několik let, během nichž původní myšlenka zastarává** a jeho realizace již není efektivní z hlediska hospodárného nakládání s majetkem státu. 

> <br>Kvalitní lidé nejsou motivováni zůstat ve své funkci.

**6) Kultura prostředí veřejných zakázek** – současné myšlení, motivace a kompetence lidí v úřadech je velkým tématem, který také v konečném důsledku ovlivňuje stav IT systémů ve veřejné správě. **Kvalitní lidé nejsou motivováni zůstat ve své funkci.** Ti, kteří zůstávají, nejsou vedením podporováni v jejich rozvoji ani v jejich úsilí o zlepšení fungování instituce.

Pokud je projekt úspěšně dodán včas a v rámci stanoveného rozpočtu, zadavatel neobdrží žádné bonusy. Účast v projektových týmech nad rámec jejich pracovních povinností také není odměněna, jak je běžné v soukromém sektoru.

**Neexistuje žádná sdílená odpovědnost za úspěch projektu.** Tuto odpovědnost přenáší zadavatel na dodavatele, který náležitě ocení rizika s ním spojená, což kontrakt prodražuje.

### Probíhající dobrá praxe - příklady od diskutujících z meetupu

Uvedená témata nejsou úplným seznamem toho, co můžete slyšet v debatě od účastníků meetupu. Podle mého názoru jsou to však **hlavní oblasti, které vyžadují pozornost**. Pochopením hloubky a složitosti problému **může každý z nás** po zvážení svých schopností **určit, jak přispěje ke kultivaci prostředí veřejných zakázek**.

**Během debaty uslyšíte, jak k tomu přispívají samotní účastníci.**

Např. **Tomáš Kotyza v Moravskoslezském kraji téměř na 100 % zautomatizoval chod svého úřadu**, ve kterém už nenajdete úředníka, který by běhal po kanceláři s papírem v ruce a sbíral podpisy. **To jim uvolnilo ruce pro další práci a snížilo jejich administrativní zátěž.**

Podobný projekt probíhá v **Praze 5.**

> <br>K akceptaci vývoje však dochází například v měsíčních iteracích, takže zadavatel postupně ověřuje, zda mu dodavatel dodává to, co bylo požadováno.

Uslyšíte také o **agilitě** jako o nástroji, který vám usnadní práci. Stává se běžnou praxí, že veřejný zadavatel soutěží pevně definované zadání. **K akceptaci vývoje však dochází například v měsíčních iteracích, takže zadavatel postupně ověřuje, zda mu dodavatel dodává to, co bylo požadováno.** Předcházejí tak možným nepříjemným překvapením, která mohou nastat při dodávce softwaru, například po 6 měsících, kdy by se teprve zjistilo, zda vývoj požadované funkce odpovídá zadání.

**Předpokladem pro agilní vývoj softwaru je, aby v úřadu existovala osoba, která bude vlastníkem projektu, zná agendu své kanceláře, zná její procesy a legislativu a vyzná se v IT. Toto je jediná funkce, kterou nelze outsourcovat. Úřad musí takovou osobu najít a vychovat.**

**Na Ministerstvu spravedlnosti si uvědomují potřebu vlastníka projektu.** Proto vytvořili **oddělení business analytiků**, kteří dokážou popsat provoz a logiku svěřených informačních systémů a pomoci dodavateli porozumět vývojovým požadavkům. Umí mluvit s dodavatelem na úrovni partnera.

### **<br>Debata ukázala, že je nutné změnit paradigma**

Zadavatele, kteří se bojí zkoušet neověřené postupy podpořit a motivovat je, aby byli odvážní a cítili osobní odpovědnost za úspěch zakázky. 

K tomu potřebují vhodné prostředí, zejména podporu managementu.

Pomůže sdílení dobré praxe mezi úřady, navazování kontaktu s odborníky a otevřený dialog se soukromou i akademickou sférou.

Jakákoli standardizace procesů nebo dokumentů, která ušetří čas, zejména v přípravné fázi, má pro úředníky velký význam.